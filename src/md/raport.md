## Raport o stanie Środowiskowych Centrów Zdrowia Psychicznego w Wielkopolsce

### Geneza problemu

Środowiskowe Centra Zdrowia Psychicznego (ŚCZP) powstały jako odpowiedź na potrzebę **_deinstytucjonalizacji_** systemu ochrony zdrowia psychicznego[^1]. Głównym założeniem było stworzenie lokalnych, łatwo dostępnych ośrodków leczenia i wsparcia systemowego, które mogłyby zapewniać pomoc na poziomie społeczności lokalnych i tym samym zapobiegać hospitalizacji pacjentów w ostrych stanach kryzysowych. W Wielkopolsce pierwsze centra zaczęły powstawać w roku 2018, obejmując swoim wsparciem dzieci, młodzież oraz dorosłych. Łącznie powstało 21 placówek, w tym 14 skierowanych wyłącznie dla dzieci i młodzieży. Początkowo finansowanie ŚCZP pochodziło z UE, lecz **zapewniano o zachowaniu trwałości projektu** poprzez m.in. finansowanie świadczeń w ramach umów zawieranych z NFZ dla I oraz II poziomu referencyjnego (jeśli takowe byłyby dostępne) oraz pozyskiwanie umów na udzielanie świadczeń z NFZ w ramach Poradni Zdrowia Psychicznego, Oddziału Dziennego Psychiatrycznego dla dzieci, Świadczeń Psychiatrycznych dla dzieci i młodzieży, Zespołu leczenia środowiskowego etc.[^2] Prowadzono również prace nad założeniami do nowej perspektywy finansowej 2020‑2027, w ramach której planowane było dalsze wsparcie obszaru zdrowia psychicznego, w tym tworzenie i funkcjonowanie ŚCZP. **Finansowanie projektów ze środków europejskich**, przekazywanych przez Urząd Marszałkowski Województwa Wielkopolskiego, **zaczęło wygasać w drugiej połowie ubiegłego roku**, co zbiegło się w czasie z wyborami parlamentarnymi oraz zmianą większości rządzącej.

### Obecna sytuacja finansowa ŚCZP

Po zakończeniu finansowania ze środków europejskich **nie zapewniono nowych funduszy na bieżącą działalność części ŚCZP**. Tylko nieliczne centra uzyskały wsparcie z NFZ w formie pilotażowego programu dla dorosłych lub kontraktu na ograniczone leczenie psychologiczne dzieci, jednakże **w części regionów** (być może nawet w większości) **Wielkopolski konkursy w ogóle się nie odbyły**. Dlatego pozostałe placówki, prowadzone przez podmioty prywatne, próbują utrzymać działalność pomimo dużych kosztów związanych z wynajmem lokali, amortyzacją aparatury medycznej, opłatami za media oraz zadłużeniami w ZUS. W rezultacie, niektóre stoją na krawędzi bankructwa[^3] (np. Konin) lub już zostały zamknięte[^4] (np. Poznań, ul. Wojskowa 1). Kwestią dodatkowo komplikującą sytuację ŚCZP są trudności związane z przystępowaniem do konkursów NFZ. Mimo zapowiedzi **Minister Zdrowia Izabeli Leszczyny** o wsparciu dla placówek, wnioski konkursowe do NFZ są odrzucane z przyczyn formalnych, czasem tak prozaicznych wymóg wnioskowania o środki na _psychiatrię dziecięcą_ a nie samą _psychiatrię_, we wniosku o dofinansowanie ŚCZP skierowanego dla dzieci i młodzieży. Mimo obietnic wsparcia przy przygotowywaniu ofert, ośrodki nie otrzymały pomocy technicznej ani praktycznych porad w tym temacie. Prowadzi to do takich paradoksów, jak **odrzucenie wszystkich ofert w Koninie**. Mimo tych trudności, nie zastosowano procedury rokowań wobec podmiotów realizujących powyższe projekty.

### Wpływ niedofinansowania na pacjentów

Przerwanie leczenia niesie bolesne konsekwencje dla pacjentów, w szczególności dla dzieci i młodzieży, których przyszłość kształtuje się w cieniu nierozwiązanych problemów zdrowia psychicznego. ŚCZP były często ich jedyną nadzieją na odzyskanie stabilności i znalezienie wsparcia w walce z zaburzeniami, takimi jak depresja, lęk czy zaburzenia adaptacyjne. Pozbawieni dostępu do publicznej opieki psychiatrycznej i psychologicznej zostali zmuszeni do poszukiwania alternatyw w prywatnych ośrodkach.

Niestety, wysokie koszty prywatnego leczenia są barierą, której wiele rodzin nie może pokonać, pozostawiając dzieci z poczuciem opuszczenia przez system, który powinien im służyć. Dla tych, którzy mierzą się z codziennym ciężarem problemów psychicznych, czas ma kluczowe znaczenie. Wydłużone oczekiwanie na wizytę, wynikające z ograniczeń finansowych ŚCZP, może oznaczać dla wielu pacjentów nie tylko eskalację problemów zdrowotnych, ale również narastające poczucie bezradności i izolacji. W przypadku dzieci i młodzieży brak dostępu do leczenia może powodować nieodwracalne szkody w ich rozwoju i kształtowaniu się ich osobowości.

W dłuższej perspektywie brak opieki psychologicznej i psychiatrycznej może doprowadzić do wykluczenia społecznego młodych pacjentów, pogłębiając ich problemy i przyczyniając się do wzrostu kosztów leczenia w zaawansowanych stadiach chorób psychicznych. Rodziny tych dzieci, bezsilnie patrzące na pogarszający się stan swoich bliskich, pozostają z poczuciem rozczarowania i zawiedzionych obietnic ze strony systemu opieki zdrowotnej.

### Stanowisko Minister Leszczyny

W odpowiedzi na apele, **Minister Zdrowia Izabela Leszczyna** oraz **była Premier Ewa Kopacz** spotkały się z przedstawicielami ośrodków **w Poznaniu 31 maja bieżącego roku**, aby omówić potencjalne rozwiązania. Podczas spotkania **Minister Leszczyna zaproponowała następne spotkanie w sprawie niezbędnej pomocy i wsparcia**, aby ośrodki mogły brać udział w konkursach NFZ, co umożliwiłoby kontynuację ich działalności dzięki środkom publicznym. Zorganizowano również **spotkanie w Ministerstwie Zdrowia w Sali Gotyckiej** z udziałem prezesa NFZ, dyrektora regionalnego NFZ w Wielkopolsce oraz ekspertów z zakresu psychiatrii dziecięcej, prof. A Lewandowską, pracowników działu wdrożeń technologicznych i innych. Celem było omówienie szczegółów wsparcia finansowego i organizacyjnego. Mimo tych deklaracji, działania podejmowane przez ministerstwo wydają się być dalekie od obietnic.

Spotkania i narady organizowane w celu omówienia sytuacji ŚCZP nie przyniosły rzeczywistych rozwiązań, a jedynie wywołały **kolejne fale obietnic bez konkretnego wsparcia**. Zapewnienie, że ŚCZP będą mogły ubiegać się o finansowanie z Narodowego Funduszu Zdrowia poprzez konkursy ofert, zakończyło się fiaskiem – **złożone przez placówki wnioski zostały odrzucone z powodów proceduralnych, a ministerstwo nie udzieliło obiecanego wsparcia**. Ponadto obciążeniem był fakt, że powyższe placówki nie posiadają dodatkowo wysoko punktowanego doświadczenia we współpracy z NFZ. Pomimo raportu Najwyższej Izby Kontroli z września 2024 roku[^5], który jednoznacznie wskazał na dramatyczną sytuację w psychiatrii dziecięcej, kierownictwo ministerstwa w opinii przedstawicieli ŚCZP nie podjęło wystarczających działań, aby zapewnić trwałość projektu, co prowadzi do zmarnowania potencjału placówek (infrastruktury, wyposażenia, zespołu klinicznego, know how), które mogłyby pełnić istotną rolę w systemie ochrony zdrowia psychicznego.

---

[^1]: https://bip.umww.pl/artykuly/2826693/pliki/20201208154622\_2932.pdf

[^2]: https://wrpo.wielkopolskie.pl/faq/poddzialanie-7-2-2-uslugi-spoleczne-i-zdrowotne-projekty-konkursowe/rpwp-07-02-02-iz-00-30-002-21

[^3]: https://www.przegladkoninski.pl/PL-H5/3/32469/burza-wokol-centrum-zdrowia-psychicznego-dla-dzieci-i-mlodziezy.html

[^4]: https://poznan.wyborcza.pl/poznan/7,36001,30460312,koniec-terapii-3-5-tys-pacjentow-zostalo-na-lodzie-kolejne.html

[^5]: https://www.nik.gov.pl/najnowsze-informacje-o-wynikach-kontroli/psychiatria-dziecieca.html
